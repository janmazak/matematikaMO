# Fyzika --- experimenty s tlakom vzduchu a vody

### Príprava experimentov

Závisí od počtu účastníkov, povedzme že cca 10.

Materiál:
* Suchá plastová fľaša cca 1.5 l, 1-2 ks --- E1.
* Priehľadná plastová striekačka cca 5-20 ml, 10 ks --- E2, E3, E4, E6.
* Vedro či hrniec s čistou vodou cca izbovej teploty, naplnené do 2/3, 2 ks --- E3, E4, E7.
* Papierové štvorčeky, ktorými možno s rezervou prekryť veľký otvor na striekačke, 10 ks --- E4.
* Plastová fľaša plná vody (s maličkou bublinkou) a rovnaká fľaša naplnená vzduchom, po 2-3 ks --- E5.
* Duša na bicykel, kompatibilná hustilka, po 2-3 ks. Môže byť celý bicykel --- E6.
* Plastový pohárik, 2 ks --- E7, E10.
* Plastová fľaša s vrchnákom, lievik na jej naplnenie --- E8, E9.
* Nástroje na robenie dierok do plastovej fľaše (klinec, vrták, rôzne priemery) --- E8, E9.
* Kuchynská váha, kus kovu (napr. masívna lyžica, kladivo, sekáč), drevená palička alebo vzduchom naplnená striekačka --- E10.

### Vedecká metóda

_Poznámka_ (vhodné zaradiť po E2): Čo vieme dokázať experimentom? Nič. Na rozdiel od matematiky, kde robíme nespochybniteľné dôkazy, experimenty slúžia na *vyvracanie* teórií. Pre daný experiment máme hocikoľko iných vysvetlení. Skúsme napr. hľadať alternatívne vysvetlenia toho, že vzduch v striekačke nemožno úplne stlačiť. Pre každé z nich navrhnime experiment alebo postup, ktorý toto vysvetlenie spochybní:
* Priemer striekačky sa nenápadne zužuje, preto je čím ďalej, tým ťažšie tlačiť piest. [Premeriame, vyrobíme inú starostlivejšie.]
* Pri vývode striekačky je niečo, čo piest odpudzuje (napr. na princípe magnetizmu). [Skúsime iné materiály, rôzne pre piest a striekačku.]
* Gravitácia či iná vonkajšia sila bráni pohybu piestu. [Zmeníme polohu striekačky, zopakujeme experiment v beztiažovom stave.]
* Striekačka má netesnosti, niečo niekde uniká či naopak vchádza. [Experimentujeme vo vákuu, prípadne v kontrolovanom prostredí, kde vieme detegovať úniky.]
* Medzi piestom a striekačkou rastie odpor, napr. kvôli tomu, že sa pri pohybe piest zahrieva. [Znížime trenie mazivom.]
* Pri pohybe piestu dochádza ku chemickej reakcii (napr. tam žiaden plyn nebol, ale vznikol pri šúchaní piesta o stenu striekačky).

Podobne funguje aj matematická štatistika: hypotézy _zamietame_, nie potvrdzujeme.
Sú dva možné výstupy štatistického spracovania zozbieraných dát: _reject_, _failed to reject_. Nikdy nie _confirm_.

_Vedecká metóda_ spoznávania sveta prebieha vo fyzike zhruba takto:
1. Pozorovanie: niečo zaujímavé si všimneme.
2. Formulácia otázky: ďalšími pozorovaniami (v prirodzenom či umelom prostredí) sa snažíme spresniť otázku, napr. izolujeme faktory, ktoré majú či nemajú vplyv na pozorovaný jav.
3. Hypotéza: vytvoríme falzifikovateľné vysvetlenie či predpoveď.
4. Experimenty: navrhneme experimenty, ktoré môžu spochybniť hypotézu.
5. Teória: ak niečo dlho napriek snahe nevieme spochybniť, prijmeme to ako možné vysvetlenie javu.
Po desaťročiach až storočiach sa z toho stane "fyzikálny zákon" (a zároveň priebežne zisťujeme jeho obmedzenia, napr. Newtonova mechanika nefunguje pri rýchlostiach blízkych rýchlosti svetla).

Uvedené experimenty slúžia na ilustráciu diskutovaných javov, nemôžu však byť ich dôkazom.

### Experimenty

Poslucháčov treba vyzvať, aby sa v debate okolo experimentov nebáli hovoriť aj zdanlivo hlúpe myšlienky.
Pokrok nenastáva opakovaním známych vecí, ale rozvíjaním šibnutých nápadov (z ktorých sa malá časť ukáže _groundbreaking_).

**E1.**
Do suchej plastovej fľaše nadýchame teplý vlhký vzduch (alebo nad hrncom naberieme paru) a vyložíme ju na minútu von do chladného vzduchu, prípadne vložíme do ľadovej vody.
* Fľaša sa scvrkne. [Pri fixnom tlaku (atmosférický) sa pri poklese teploty musí zmenšiť objem.]
* Fľaša sa zarosí. [Studený vzduch nemá kapacitu absorbovať toľko vlhkosti, preto sa pri ochladení časť vyzráža. Demonštrovať to možno tiež otvorením okna v zime (zarosí sa), podobne kapacita vody absorbovať soľ či cukor závisí teploty (teplejšia viac, pri ochladení sa vyzráža rozpustená látka z roztoku).]

**E2.**
Plastovú priehľadnú striekačku s piestom naplníme do polovice vzduchom a zapcháme prstom otvor.
* Piest možno zatlačiť, ale nie úplne: hoci vzduch nevidno, stlačeniu sa bráni; pri zmenšovaní objemu stúpa tlak.
* Zatlačme piest úplne a zapchajme otvor. Piest možno povytiahnuť, ale čím viac ho vytiahneme, tým ťažšie to ide.
Ak piest pustíme, rýchlo sa vráti do pôvodnej polohy.
[Vzduch je aj vnútri, aj vonku, tlačí tak na piest z oboch strán. Podľa toho, kde je tlak väčší, sa piest posúva.]

**E3.**
Zopakujeme E2 so striekačkou naplnenou vodou.
* Piest sa ani nepohne.
[Kvapaliny sú na rozdiel od plynov nestlačiteľné a teda aj neroztiahnuteľné.]

**E4.**
Striekačku bez piesta otočíme vývodom nadol, zapcháme ho prstom a naplníme úplne vodou.
Navrch položíme kus papiera tak, aby prekryl celý otvor a trocha trčal naokolo.
Čo sa stane, keď striekačku otočíme? A čo ak uvoľníme vývod?
* Nič, až kým sa papier nerozmočí. Po uvoľnení vývodu však voda hneď vytečie.
[Atmosférický tlak pôsobiaci na papier bráni vode vytiecť.]

**E5.**
V jednej ruke držíme plastovú fľašu naplnenú vzduchom, v druhej vodou. Obe fľaše rovnako silno stlačíme. 
Zvyčajne pri napĺňaní vodou vznikne malá bublinka, pozorujeme ju a veľmi silno stlačíme fľašu.
* Voda je nestlačiteľná, fľaša s vodou tak nanajvýš mierne zmení tvar. Fľaša so vzduchom je čiastočne stlačiteľná. Bublinka sa zmenší.

**E6.**
Blízko vývodu striekačky plnej vzduchu položí dobrovoľník prst. Zapcháme vývod prstom a prudko stlačíme piest (nejaký silný dospelý).
Ochladí alebo zohreje sa striekačka? Vezmeme hustilku a fúkame koleso na bicykli.
Ako sa zmení teplota hustilky (najlepšie kovové časti blízko vývodu)?
Vypustíme z kolesa bicykla vzduch. Ako sa zmení teplota ventilu?
* Pri hustení sa pumpa zohreje, podobne striekačka pri stlačení (ale efekt pri striekačke je slabo pozorovateľný). Naopak ventil sa pri vypustení vzduchu ochladí.
[Prudké rozpínanie plyn ochladzuje, prudké stláčanie zahrieva.]

**E7.**
Naplníme hrniec vodou, ponoríme plastový pohár a vypustíme z neho vzduch. Pohár obrátime hore dnom a nadvihneme (aby spodný okraj zostal ponorený). Vytečie z neho voda?
* Voda nevytečie. [Nedovolí jej to atmosférický tlak. Na vodu v pohári pôsobia dve sily: gravitačná, smerom nadol, a sila smerom nahor vyvolaná atmosférickým tlakom na hladinu kvapaliny, ktorá vďaka nestlačiteľnosti tlak prenáša do každého svojho bodu. Čím vyšší pohár, tým väčšia gravitačná sila.]

**E8.**
Zboku plastovej fľaše, blízko ku spodku, spravíme dierku, a naplníme fľašu vodou. Ak nemá vrchnák, voda vyteká. Čo sa stane po zavretí fľaše? A čo by sa stalo, keby diera bola veľmi malá alebo veľmi veľká?
* Primalou dierkou voda nebude vytekať vôbec kvôli povrchovému napätiu.
* Priveľkou vojde dnu vzduch, čiže sa to bude správať ako pri otvorenom vrchnáku a voda nad dierkou vytečie (mení sa rýchlosť vytekania?).
* Ak máme otvor vhodnej veľkosti, pri zavretej fľaši zabráni vode vytekať atmosférický tlak.
[Voda prestane vytekať v momente, keď sa tlak vodného stĺpca nad dierkou + vzduchu vo fľaši nad vodou vyrovná vonkajšiemu atmosférickému.
Ideálne by bolo mať miesto dierky jednosmerný ventil umožňujúci výtok vody.]

**E9.**
Zboku spravíme zdola nahor do plastovej fľaše zhruba 4 rovnaké dierky, zapcháme ich prstami a fľašu naplníme vodou. Potom dierky odkryjeme.
* Voda z dierok strieka rôzne ďaleko, tým ďalej, čím nižšia dierka. [Tlak vody s otvorenou hladinou (hydrostatický) je vyšší naspodku, lebo ten tlak vytvára voda nad dierkou + gravitácia Zeme + atmosférický tlak (opäť vzduch plus gravitácia).]

**E10.**
Na kuchynskú váhu postavíme pohár do 2/3 naplnený vodou a do vody ponoríme najprv prst, potom kovový predmet, potom drevenú paličku či striekačku naplnenú vzduchom (vložený predmet pevne držíme v ruke, ktorou nehýbeme). Zmení sa číslo na váhe?
* Hmotnosť, ktorú váha ukazuje, vždy stúpne (nezáleží teda na tom, či daný predmet na vode pláva alebo by sa ponoril, keby sme ho nedržali). Cítime, že vložený predmet je vytláčaný smerom nahor (ak je dostatočne veľký).
[Voda nadľahčuje všetky predmety, niektoré vďaka tomu plávajú na hladine, iné klesnú ku dnu, lebo gravitácia na nich pôsobí oveľa viac ako nadnášanie vodou (na vysvetlenie vztlakovej sily viď doplňujúcu otázku nižšie). Keď však voda pôsobí silou na prst, musí aj prst pôsobiť presne opačnou silou na vodu. A tá cez pohár prenesie toto pôsobenie na váhu (váha ukazuje vlastne súčet gravitačnej sily pôsobiacej na pohár a vodu a sily, ktorou pôsobí naša ruka proti vztlakovej sile vody pôsobiacej na daný predmet). Všimnite si, že v pohári stúpne ponorením predmetu hladina, to však nemá vplyv na hmotnosť vody.]

### Torricelliho barometer (1644)

V E7 atmosférický tlak zabezpečil, že voda nevytečie z pohára: vyváži tlak vodného stĺpca v pohári. Keby sme však miesto pohára použili nádobu s hĺbkou viac ako 11 metrov, voda sa už neudrží a čiastočne z nej vytečie. Hore by ostalo vákuum (resp. riedka vodná para). Podobný experiment možno realizovať s ortuťou. Tá má výrazne vyššiu hustotu ako voda, preto [vznikne stĺpec vysoký cca 75 cm](https://www.chemedx.org/video/torricelli-barometer).

Pomocou výšky tohto stĺpca možno merať tlak: čím vyšší tlak, tým vyšší stĺpec (a menej vákua). Je to však dosť nepraktický dizajn (o.i. ortuť je jedovatá). Máme lepší, [vystačíme si s vodou](https://www.youtube.com/watch?v=9SQ2FPHCZJk). Pri meraní je veľmi výhodná linearita (dvakrát taký stĺpec, dvakrát väčšia jeho hmotnosť, čiže dvakrát väčšia gravitačná sila, a dvojnásobný tlak) --- stupnica je tak rovnomerná. Nevýhodou linearity je, že nevieme odmerať veľmi veľký či veľmi malý tlak (napr. na 100-násobok atmosférického by tlakomer musel mať veľmi dlhú trubicu).

### Súvislosť tlaku a sily

Ak tlak pôsobí na plochu, vytvára silu (a naopak, ak sila pôsobí na plochu, vytvára tlak); _F = pS_. Poznáme to zo života:
* Čo sú snežnice a prečo sú užitočné? Prečo je snowboard široký?
* Dalo by sa surfovať na obyčajnej lyži miesto surfovacej dosky?
* Ako je možné, že ihlou či ostrým klincom prepichneme plastovú fľašu, ale tupým predmetom nie, hoci pôsobíme rovnakou silou?
* Prečo je padák taký veľký? Nestačil by vo veľkosti čiapky?

### Hydraulika

Stlačiteľnosť plynov umožňuje ich využitie na tlmenie nárazov (miesto pružiny) v aute či na prednej vidlici na bicykli. Akú výhodu má vzduchový tlmič oproti pružinovému? [Ľahko nastaviteľná tuhosť aj výška, dá sa dynamicky meniť podľa záťaže, stačí prifúknuť vzduch. Pružina je z výroby fixná.] Kde inde využívame stlačený vzduch? [Pneumatiky, čistenie, nástroje (napr. skrutkovač v pneuservise), rozprašovanie farby, automatické brzdenie vo vlaku (ak sa za jazdy odpojí vagón, roztrhne sa natlakovaná hadica, čím v nej tlak klesne, vzduch prestane tlačiť proti pružine vo vzduchovej brzde, tá zaberie a zastaví vlak)...]

Nestlačiteľnosť kvapalín využívame v _hydraulických zariadeniach_. V kvapaline je tlak v každom bode rovnaký a prenáša sa prakticky okamžite. Ak malou silou zatlačíme na malý kúsok povrchu kvapaliny, vznikne tlak, ktorý na inom väčšom povrchu vyvolá oveľa väčšiu silu. Kvapalinu možno flexibilne presúvať na iné miesto hadicami, preto máme mnoho hydraulických strojov. Pár ukážok:
* [bager](https://www.youtube.com/watch?v=RG77-bj2dtI)
* [hydraulický lis](https://youtu.be/CbGrjhDtLGw?t=260) (takisto funguje zdvihák v autoservise)
* [tvarovanie kovov](https://youtu.be/q_ZhgOlxX_A?t=12)

### Vztlak

Ak sa vo vode skúsime ponoriť celým telom ku dnu, je to ťažké, lebo voda človeka vytláča nahor. Prečo?

Vztlakovú silu je najľahšie vysvetliť na valci s vodorovnými podstavami. Tlak vody na spodnú podstavu je vyšší ako na hornú, tlak na steny zboku sa vyrovná, lebo valec je súmerný, sila je tlak krát plocha, a keďže podstavy sú rovnaké, tak sila smerom nahor je vyššia ako sila smerom nadol. Čím hustejšia kvapalina, tým väčší je rozdiel tlakov (lebo je spôsobený gravitáciou pôsobiacou na kvapalinu).

Napr. do ortuti, hustota cca 13x voda, je veľmi ťažké ponoriť sa, dá sa [prakticky sedieť na hladine](https://i.imgur.com/0dXdc.jpeg) a [pláva na nej železo](https://youtu.be/f5U63IGmy6Q?t=202). _Neskúšať hlúposti z internetu, ortuť je extrémne toxická!_

### Plyny

Pre plyny sú podstatné tri veličiny: _teplota_, _tlak_, _objem_. Tie sú zviazané vzťahom **pV/T = konštanta**
(neplatí v extrémnych prípadoch a sú tam mierne odchýlky pre jednotlivé plyny).

Predstavme si, že zmenšujeme objem plynu.
* Ak postupujeme pomaly, teplota sa nebude meniť, stihne sa vyrovnať s okolím. Tlak stúpne.
* Ak postupujeme rýchlo, teplota bude rásť spolu s tlakom. Príklad: prudko stlačíme piest striekačky plnej vzduchu, alebo hustilka.
Využitie: vznetový motor (nafta sa vznieti po stlačení vzduchu, ktorému stúpne teplota).

Predstavme si, že zväčšujeme objem plynu.
* Ak postupujeme pomaly, teplota sa nebude meniť, stihne sa vyrovnať s okolím. Tlak klesne.
* Ak postupujeme rýchlo, teplota bude klesať spolu s tlakom. Príklad: chladnička by mohla prudko roztiahnuť plyn, ochladiť pomocou neho jedlo, potom kdesi v kompresore plyn znova stlačiť a vzniknuté teplo rozptýliť do okolia, stlačený plyn znova expandovať atď.

Dýchnite si na (suchú) ruku tak, aby ste mali pocit (a) tepla, (b) chladu. Ako je taký rozdiel možný, keď dych je vždy ten istý?
[Dýchanie pomaly široko otvorenými ústami: teplota sa nemení, zodpovedá teplote v pľúcach, čiže cca 37 C vs. cca 33 C teplota pokožky.
Dýchanie rýchlo cez malý otvor: vzduch pri opustení úst expanduje a klesne mu teplota.
Príklad pary unikajúcej z tlakového hrnca: https://youtu.be/6S88XeA6fbM?t=44 --- neskúšať, hrozí popálenie!]

Ak je plyn veľmi horúci, môže sa pri expanzii miesto ochladenia naopak ešte ohriať. Napr. dusík pri 300 C, hélium už pri izbovej teplote; je to spôsobené odchýlkou reálneho plynu od ideálneho (v ktorom na seba jednotlivé molekuly nepôsobia). Je fascinujúce, ako aj fyzikálne zákony majú výnimky, resp. prestanú za špeciálnych okolností platiť. Na rozdielnom správaní plynov je založený jeden spôsob liečby rakoviny: najprv cez ihlu vstrekneme argón, ktorý nádor ochladí na cca -150 C, a vzápätí prejdeme na hélium, ktoré zase teplotu vráti na cca 30 C. Zmena teploty zabije (nádorové) bunky v mieste vpichu, bez poškodenia okolitého tkaniva, ktoré by vzniklo, keby sme nevedeli ochladené tkanivo rýchlo zohriať.

### Ďalšie podnety na diskusiu

* Prečo ľudom trvalo tak dlho pozrieť sa na dno Mariánskej priekopy? [Vysoký tlak, ktorý zničí ponorku, cca 1000x atmosferický.]
* Ako je možné, že niektoré ryby žijú až do hĺbky 8000 m, keď človek zvládne len 200 m a tuniaky cca 1000 m? [Hlbinné ryby nemajú plávací mechúr, miesto toho používajú rôzne tukové a želatínové štruktúry. Čokoľvek naplnené plynom by vysoký tlak vody rozdrvil, napr. ľudské pľúca a plávací mechúr tuniakov.]
* Ako možno pomocou slamky prenášať vodu? [Veľa možností, napr. ju ohnúť do U, upchať oba konce, upchať spodný, upchať vrchný.]
* Prečo stačí v okruhu s kvapalinou jediné čerpadlo? Napr. ľudské srdce pre krvný obeh. [Tlak sa v kvapaline prenáša.]
* Ako vedia ponorky dosiahnuť, že ich voda ani nevytláča k hladine, ani neťahá ku dnu? [Zmenou hustoty. Do balastných nádrží vpustia vodu, čím sa vzduch, ktorý tam bol pôvodne, stlačí a ponorke pri nezmenenom celkovom objeme stúpne hmotnosť, čiže vzrastie hustota a môže sa ponoriť aj bez ďalšieho použitia motora. Naopak, keď stlačeným vzduchom vytlačia vodu von, hustota zase klesne a ponorka začne stúpať k hladine.]
* Ako funguje hydraulický lis či zdvihák?
TODO nakresliť schematický obrázok, šípky rovnomerne rozmiestnene na ploche naznacuju, ze sila je tlak krat plocha

TODO
kargo kult
jednotlive experimenty vela nedokazuju, aj ked su replikovatelne

