#### Spolu

U: Experiment: Na ruku kladieme postupne krabice mlieka, stúpa tlak. Prečo?
R: Lebo pribúda vody nad rukou.

U: V ktorom z experimentov, čo sme robili, sa tiež prejavuje zvyšovanie tlaku v hlbšej vode?
R: Vytekanie cez dierku.

#### Skupinky po 2-3 deti

U: Na Mesiaci prvá družica pristála v 1959. Mariánsku priekopu však ľudia navštívili až v r. 1960.
Prečo im to trvalo tak dlho?
R: Vysoký tlak, ťažké skonštruovať ponorku. Navyše problém s komunikáciou (rádio sa nešíri, 10 km kábel je tiež problém).

U: Na betónovej priehrade sa nachádzajú dva rovnaké otvory: jeden pri hornom okraji priehrady, druhý pri spodku.
Priehradu úplne naplníme vodou a oba otvory otvoríme. Z ktorého bude ďalej striekať voda? Prečo?
R: Pri dne je vyšší tlak, tak zo spodného otvoru.
Priehradný výpust [otvorený po 30 rokoch.](https://www.youtube.com/watch?v=FBD42T6__Pk)

U: Plastovú fľašu naplníme teplým vzduchom a vložíme do mrazničky.
Po chvíli fľaša spľasne. Prečo? A čo a prečo by sa stalo s pevnou kovovou fľašou?
R: Po ochladení klesne vnútri tlak vzduchu. Vonkajší vyšší tlak fľašu stlačí. Kovovej by sa to nestalo, lebo do istej miery odoláva rozdielu tlakov.

#### Spolu

U: Sud naplníme horúcou vodnou parou, uzatvoríme a potom doň rozprášime menšie množstvo studenej vody.
[Video](https://youtu.be/Caqf4hQBYBI?t=144) ukazuje, čo sa stane. Vysvetlite.
R: V sude sa vodná para zrazí na vodu a vznikne výrazný podtlak, možno takmer vákuum. Atmosférický tlak potom sud zdeformuje.

U: Prečo nedávame do mikrovlnky veci v pevne uzavretých nádobách ani celé vajcia?
R: Nárast teploty spôsobí zvýšenie tlaku, hrozí výbuch. Dokonca aj po vybratí nádoby z mikrovlnky: [video](https://youtu.be/Q1PodcURi8w?t=1).

U: Prečo sú výbušniny založené na ohni a teple a nie mrznutí a chlade? 
R: Rýchle chemické reakcie sú exotermické (uvoľňujú teplo); pointa mnohých výbušnín je vo veľkom množstve horúceho plynu,
ktorý [prudko expanduje](https://www.nacinc.com/applications/explosion/methane-propane-gas-explosion/).

#### Skupinky po 2-3 deti

U: Mohli by sme potrubia v hydraulickom lise naplniť vzduchom, alebo je nutné použiť kvapalinu? Prečo?
Akým jednoduchým experimentom sa možno presvedčiť o príslušných vlastnostiach plynov a kvapalín?
R: Kvapaliny sú nestlačiteľné, plyny výrazne stlačiteľné, takže so vzduchom by to vôbec nefungovalo.

U: Bolo by ľahšie nafúknuť balón na Mesiaci ako na Zemi?
R: Áno, na Mesiaci nie je atmosférický tlak.

U: Prečo je na sprejoch zákaz hádzania do ohňa a môže byť nebezpečné nechať sprej na slnku či v rozhorúčenom aute?
R: Kvapalina vnútri spreja sa zvýšením teploty zmení na plyn, tomu stúpne tlak, plechovka sa roztrhne a horľavý plyn sa vznieti a vybuchne; navyše dookola letia kovové úlomky vysokou rýchlosťou, podobne ako pri granátoch.

U: Prečo sú prehustené pneumatiky (priveľký tlak) nebezpečnejšie v lete ako v zime?
R: V lete skôr prasknú, lebo vysoká teplota (napr. na slnku na parkovisku či od rozohriatej cesty) ešte zvýši tlak.
Navyše má pneumatika menší kontakt s povrchom (spodok nie je rovný, ale zaguľatený).

#### Spolu

U: Ako vedia ponorky dosiahnuť, že ich voda ani nevytláča k hladine, ani neťahá ku dnu?
R: Zmenou hustoty. Do balastných nádrží vpustia vodu, čím sa vzduch, ktorý tam bol pôvodne, stlačí a ponorke pri nezmenenom celkovom objeme stúpne hmotnosť, čiže vzrastie hustota a môže sa ponoriť aj bez ďalšieho použitia motora. Naopak, keď stlačeným vzduchom vytlačia vodu von, hustota zase klesne a ponorka začne stúpať k hladine. [Video.](https://youtu.be/xbaNe48j3KE?t=27)

U: Ako je možné, že niektoré ryby žijú až do hĺbky 8000 m, keď človek zvládne len 200 m a tuniaky cca 1000 m?
R: Hlbinné ryby nemajú plávací mechúr, miesto toho používajú rôzne tukové a želatínové štruktúry. Čokoľvek naplnené plynom by vysoký tlak vody rozdrvil, napr. ľudské pľúca a plávací mechúr tuniakov.

U: Prečo nie je dobrý nápad dať ruku pod vysokotlakovú vodu pri umývaní auta? Dá sa vodou rezať?
R: Dá, pri tlaku asi 1000x väčšom ako v pneumatike aj kovy: waterjet cutter, [vyrezanie turbíny](https://youtu.be/sIEqXbXxpfg?t=279), [rez nákovou](https://youtu.be/quL14Csmi_Y?t=132).

