# Vedecká metóda

Čo vieme dokázať experimentom? Nič. Na rozdiel od matematiky, kde robíme nespochybniteľné dôkazy, experimenty slúžia na _vyvracanie_ teórií. Pre daný experiment máme hocikoľko iných vysvetlení. Skúsme napr. hľadať alternatívne vysvetlenia toho, že vzduch v pumpe na bicykli s uzavretým vývodom nemožno úplne stlačiť, a čím viac sa to podarí, tým ťažšie sa ďalej stláča. Pre každé z vysvetlení navrhnime experiment alebo postup, ktorý toto vysvetlenie môže vyvrátiť/spochybniť:
* V striekačke je neviditeľná pružina.
* Priemer striekačky sa nenápadne zužuje, preto je čím ďalej, tým ťažšie tlačiť piest. [Premeriame, vyrobíme inú starostlivejšie.]
* Pri vývode striekačky je niečo, čo piest odpudzuje (napr. na princípe magnetizmu). [Skúsime iné materiály, rôzne pre piest a striekačku.]
* Gravitácia či iná vonkajšia sila bráni pohybu piestu. [Zmeníme polohu striekačky, zopakujeme experiment v beztiažovom stave.]
* Striekačka má netesnosti, niečo niekde uniká či naopak vchádza. [Experimentujeme vo vákuu, prípadne v kontrolovanom prostredí, kde vieme detegovať úniky.]
* Medzi piestom a striekačkou rastie odpor, napr. kvôli tomu, že sa pri pohybe piest zahrieva. [Znížime trenie mazivom.]
* Pri pohybe piestu dochádza k chemickej reakcii (napr. tam žiaden plyn nebol, ale vznikol pri šúchaní piesta o stenu striekačky).

Podobne funguje aj matematická štatistika: hypotézy _zamietame_, nie potvrdzujeme.
Sú dva možné výstupy štatistického spracovania zozbieraných dát: _reject_, _failed to reject_. Nikdy nie _confirm_.
Ak chceme byť presní, nemožno hovoriť "potvrdili sme experimentom", iba "experimentom sa nám nepodarilo vyvrátiť".

A to ešte nehovoríme o možných metodologických chybách či problémoch s generalizáciou (aj keby niečo fungovalo tu a teraz, neznamená to, že bude zajtra v iných podmienkach).

_Vedecká metóda_ spoznávania sveta prebieha vo fyzike zhruba takto:
1. Pozorovanie: niečo zaujímavé si všimneme.
2. Formulácia otázky: ďalšími pozorovaniami (v prirodzenom či umelom prostredí) sa snažíme spresniť otázku, napr. izolujeme faktory, ktoré majú či nemajú vplyv na pozorovaný jav.
3. Hypotéza: vytvoríme falzifikovateľné vysvetlenie či predpoveď.
4. Experimenty: navrhneme experimenty, ktoré môžu spochybniť hypotézu.
5. Teória: ak niečo dlho napriek snahe nevieme spochybniť, prijmeme to ako možné vysvetlenie javu.
Po desaťročiach až storočiach sa z toho stane "fyzikálny zákon" (a zároveň priebežne zisťujeme jeho obmedzenia, napr. Newtonova mechanika nefunguje pri rýchlostiach blízkych rýchlosti svetla).

Uvedené experimenty slúžia na ilustráciu diskutovaných javov, nemôžu však byť ich dôkazom. Ani v prípade, že sú replikovateľné (zakaždým dopadnú rovnako, bez ohľadu na čas či miesto prevedenia). Niektoré veci navonok môžu vyzerať, že rozumieme, čo sa deje, a pritom vôbec nie. Domorodci v Oceánii pozorujúci pristávajúce lietadlá, ktoré vozili užitočné veci, tak vytvorili [cargo cult](https://calteches.library.caltech.edu/51/2/CargoCult.htm) --- mali pristávaciu dráhu, pozdĺž nej ohne, chlapíka s drevenými slúchadlami a paličkami ako anténkami --- len tie lietadlá akosi nechodia. Preto pri teóriách a vysvetleniach hľadáme predikcie (zovšeobecnenia), ktoré následne možno falzifikovať, a čím viac predikcií, ktoré sa nám falzifikovať nedarí, tým dôveryhodnejšia je teória (vysvetlenie).

Mnohé javy sa zdajú jednoduché, ale doteraz im úplne nerozumejú neraz ani najlepší vedci, a ľudské pochopenie sa postupne prehlbuje. Príklady javov ťažkých na vysvetlenie:
* šmykľavosť ľadu,
* vznik dúhy či meniaca sa farba oblohy,
* prečo letí lietadlo (aj otočené naopak),
* prečo bzučia drôty vysokého napätia,
* prečo je tenký plátok zlata pri pohľade proti svetlu práve zelený.

Budeme preto akceptovať, že podané vysvetlenia majú istú mieru nedokonalosti a neplatia za každých okolností (občas tieto okrajové prípady spomenieme).
Tiež sa uspokojíme s vysvetľovaním javov, ktoré možno vysvetliť ľahko (pomocou klasickej fyziky, t.j. fyziky bez teórie relativity a kvantovej teórie, ktorých neoddeliteľnou súčasťou je použitie pokročilého matematického aparátu).
