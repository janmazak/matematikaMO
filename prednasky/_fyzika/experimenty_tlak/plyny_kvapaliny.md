# Plyny a kvapaliny

Ukážky využitia rôznych vlastností plynov a kvapalín. (Občas sa odkazujeme na [experimenty](experimenty_tlak_voda_vzduch.md), na ktorých možno tieto vlastnosti demonštrovať.)

### Torricelliho barometer (1644)

V E7 atmosférický tlak zabezpečil, že voda nevytečie z pohára: vyváži tlak vodného stĺpca v pohári. Keby sme však miesto pohára použili nádobu s hĺbkou viac ako 11 metrov, voda sa už neudrží a čiastočne z nej vytečie. Hore by ostalo vákuum (resp. riedka vodná para). Podobný experiment možno realizovať s ortuťou. Tá má výrazne vyššiu hustotu ako voda, preto [vznikne stĺpec vysoký cca 75 cm](https://www.chemedx.org/video/torricelli-barometer).

Pomocou výšky tohto stĺpca možno merať tlak: čím vyšší tlak, tým vyšší stĺpec (a menej vákua). Je to však dosť nepraktický dizajn (o.i. ortuť je jedovatá). Máme lepší, [vystačíme si s vodou](https://www.youtube.com/watch?v=9SQ2FPHCZJk). Pri meraní je veľmi výhodná linearita (dvakrát taký stĺpec, dvakrát väčšia jeho hmotnosť, čiže dvakrát väčšia gravitačná sila, a dvojnásobný tlak) --- stupnica je tak rovnomerná. Nevýhodou linearity je, že nevieme odmerať veľmi veľký či veľmi malý tlak (napr. na 100-násobok atmosférického by tlakomer musel mať veľmi dlhú trubicu).

### Súvislosť tlaku a sily

Ak tlak pôsobí na plochu, vytvára silu (a naopak, ak sila pôsobí na plochu, vytvára tlak); _F = pS_. Poznáme to zo života:
* Ako je možné, že ihlou či ostrým klincom prepichneme plastovú fľašu, ale tupým predmetom nie, hoci pôsobíme rovnakou silou?
* Čo sú snežnice a prečo sú užitočné? Prečo je snowboard široký?
* Dalo by sa surfovať na obyčajnej lyži miesto surfovacej dosky?
* Prečo je padák taký veľký? Nestačil by vo veľkosti čiapky?

### Vztlak

Ak sa vo vode skúsime ponoriť celým telom ku dnu, je to ťažké, lebo voda človeka vytláča nahor. Prečo?

Vztlakovú silu je najľahšie vysvetliť na valci s vodorovnými podstavami. Tlak vody na spodnú podstavu je vyšší ako na hornú, tlak na steny zboku sa vyrovná, lebo valec je súmerný, sila je tlak krát plocha, a keďže podstavy sú rovnaké, tak sila smerom nahor je vyššia ako sila smerom nadol. Čím hustejšia kvapalina, tým väčší je rozdiel tlakov (lebo je spôsobený gravitáciou pôsobiacou na kvapalinu).

Napr. do ortuti, hustota cca 13x voda, je veľmi ťažké ponoriť sa, dá sa [prakticky sedieť na hladine](https://i.imgur.com/0dXdc.jpeg) a [pláva na nej železo](https://youtu.be/f5U63IGmy6Q?t=202). _Neskúšať hlúposti z internetu, ortuť je extrémne toxická!_

### Hydraulika

Nestlačiteľnosť kvapalín využívame v _hydraulických zariadeniach_. V kvapaline je tlak v každom bode rovnaký a prenáša sa prakticky okamžite. Ak malou silou zatlačíme na malý kúsok povrchu kvapaliny, vznikne tlak, ktorý na inom väčšom povrchu vyvolá oveľa väčšiu silu. Kvapalinu možno flexibilne presúvať na iné miesto hadicami, preto máme mnoho hydraulických strojov. Pár ukážok:
* [bager](https://www.youtube.com/watch?v=RG77-bj2dtI)
* [hydraulický lis](https://youtu.be/CbGrjhDtLGw?t=260) (takisto funguje zdvihák v autoservise; na videu možno ilustrovať fyzikálny pojem _práca_ --- väčšia sila nie je zadarmo a malou silou musíme pôsobiť po oveľa dlhšej dráhe)
* [tvarovanie kovov](https://youtu.be/q_ZhgOlxX_A?t=12)

### Využitie stlačiteľnosti plynov

Stlačiteľnosť plynov umožňuje ich využitie na tlmenie nárazov (miesto pružiny) v aute či na prednej vidlici na bicykli.
* Akú výhodu má vzduchový tlmič oproti pružinovému?
[Ľahko nastaviteľná tuhosť aj výška, dá sa dynamicky meniť podľa záťaže, stačí prifúknuť vzduch. Pružina je z výroby fixná.] 
* Kde inde využívame stlačený vzduch?
[Pneumatiky, čistenie, nástroje (napr. skrutkovač v pneuservise), rozprašovanie farby, automatické brzdenie napr. vo vlaku.]
* Vzduchové brzdy: je bezpečnejšie mať brzdu, ktorá začne brzdiť, keď zvýšime tlak vzduchu v ovládacom potrubí, alebo naopak brzdu, ktorá má pružinu a brzdí pri poklese tlaku v ovládacom potrubí?
[Ak sa za jazdy odpojí vagón, roztrhne sa natlakovaná hadica, čím v nej tlak klesne, vzduch prestane tlačiť proti pružine vo vzduchovej brzde, tá zaberie a zastaví vlak.]

### Plyny

Dýchnite si na (suchú) ruku tak, aby ste mali pocit (a) tepla, (b) chladu. Ako je taký rozdiel možný, keď dych je vždy ten istý?
[Dýchanie pomaly široko otvorenými ústami: teplota sa nemení, zodpovedá vnútornej teplote, čiže cca 36 C vs. cca 33 C teplota pokožky.
Dýchanie rýchlo cez malý otvor: vzduch pri opustení úst expanduje a klesne mu teplota.
Príklad [pary unikajúcej z tlakového hrnca](https://youtu.be/6S88XeA6fbM?t=44) --- neskúšať, hrozí popálenie!]

Pre plyny sú podstatné tri veličiny: _teplota_, _tlak_, _objem_. Tie sú zviazané vzťahom **pV/T = konštanta**
(neplatí v extrémnych prípadoch a sú tam mierne odchýlky pre jednotlivé plyny).

Predstavme si, že zmenšujeme objem plynu.
* Ak postupujeme pomaly, teplota sa nebude meniť, stihne sa vyrovnať s okolím. Tlak stúpne.
* Ak postupujeme rýchlo, teplota bude rásť spolu s tlakom. Príklad: prudko stlačíme piest striekačky plnej vzduchu, alebo hustilka.
Využitie: vznetový motor (nafta sa vznieti po stlačení vzduchu, ktorému stúpne teplota).
Čo sa stane po [rýchlom stlačení piestu](https://www.youtube.com/watch?v=ttz-CzEDXwI)?
[Verzia s naftou.](https://youtu.be/k7JKJF3NrHE?t=331)

Predstavme si, že zväčšujeme objem plynu.
* Ak postupujeme pomaly, teplota sa nebude meniť, stihne sa vyrovnať s okolím. Tlak klesne.
* Ak postupujeme rýchlo, teplota bude klesať spolu s tlakom. Príklad: deodorant v spreji pod pazuchu je pri aplikácii studený.
Expanzia môže dokonca viesť k [zamrznutiu](https://youtu.be/4GL2jj6XJGk?t=208).

**Úloha** pre skupinky: vymyslite chladničku založenú na expanzii plynu.
[Chladnička by mohla prudko roztiahnuť vzduch, ochladiť pomocou neho jedlo, potom mimo vnútorného priestoru v kompresore plyn znova stlačiť a vzniknuté teplo rozptýliť do okolia, stlačený plyn znova expandovať atď.]

Ak je plyn veľmi horúci, môže sa pri expanzii miesto ochladenia naopak ešte ohriať. Napr. dusík pri 300 C, hélium už pri izbovej teplote; je to spôsobené odchýlkou reálneho plynu od ideálneho (v ktorom na seba jednotlivé molekuly nepôsobia). Je fascinujúce, ako aj fyzikálne zákony majú výnimky, resp. prestanú za špeciálnych okolností platiť. Na rozdielnom správaní plynov je založený jeden spôsob liečby rakoviny: najprv cez ihlu vstrekneme argón, ktorý nádor ochladí na -150 C, a vzápätí prejdeme na hélium, ktoré zase teplotu vráti na 30 C. Zmena teploty zabije (nádorové) bunky v mieste vpichu, bez poškodenia okolitého tkaniva, ktoré by vzniklo, keby sme nevedeli ochladené tkanivo rýchlo zohriať.

Zmenou objemu vieme dosiahnuť zmenu tlaku, prípadne aj teploty, ak je zmena objemu rýchla. Dá sa to aj naopak: zmenou teploty zmeníme tlak či objem.
* Výbušniny: veľké množstvo horúceho plynu [prudko expanduje](https://www.nacinc.com/applications/explosion/methane-propane-gas-explosion/).
* Prečo je na sprejoch zákaz hádzania do ohňa? 
[Kvapalina vnútri spreja sa zvýšením teploty zmení na plyn, tomu stúpne tlak, plechovka sa roztrhne a horľavý plyn sa vznieti a vybuchne; navyše dookola letia kovové úlomky vysokou rýchlosťou, podobne ako pri granátoch.]

**Úloha** pre skupinky: vymyslite parný stroj, ktorý premení energiu uloženú v uhlí na pohyb (točenie, posun, ...).

Prvé pokusy: vytvoriť veľa pary pod veľkým tlakom, uvoľniť ventil a nechať paru niečo roztočiť.
Tento princíp bol známy už Grékom pred 2000 rokmi:
* [Video1](https://youtu.be/xo_bNl447o4?t=27) --- rotačná nádoba s dýzami
* [Video2](https://youtu.be/xo_bNl447o4?t=88) --- dvíhame fľašu (výkon pod 1 W, čiže ako slúchadlá; účinnosť teoreticky 1%, ale v praxi ešte 100x nižšia)
* Prvé parné stroje často vybuchovali, lebo boli založené na maximalizácii tlaku; v 18. storočí nemali vhodné materiály.
* [Video3](https://youtu.be/1VjzGagyyWw?t=78) --- Newcomen beam engine, využíva trik so vstrekovaním studenej vody a vákuom
* [Video4](https://youtu.be/Caqf4hQBYBI?t=144) --- demonštrácia podtlaku



### Ďalšie podnety na diskusiu

* Kde je v dome najchladnejšie? [Pri podlahe na spodnom poschodí; studený vzduch klesá nadol. Vysvetlenie: _pV/T_ pri nezmenenom _p_ (atmosférický).]
* Ako je možné, že v ľadovej jaskyni je ľad po celý rok, aj keď vonku je teplo? [Studený vzduch klesá nadol.]
* Ak chcete, aby vám v aute bolo teplo, nastavíte fúkanie teplého vzduchu na nohy alebo na hlavu? [Nohy, teplý vzduch stúpa nahor, lebo dané množstvo vzduchu (merané počtom častíc alebo hmotnosťou) zaberá menej miesta, ak je teplý, ako studený, t.j. teplý vzduch má menšiu hustotu.]
* Ako možno pomocou slamky prenášať vodu? [Veľa možností, napr. ju ohnúť do U, upchať oba konce, upchať spodný, upchať vrchný.]
* Prečo stačí v okruhu s kvapalinou jediné čerpadlo? Napr. ľudské srdce pre krvný obeh. [Tlak sa v kvapaline prenáša.]
* Prečo sme sa nepozreli na dno Mariánskej priekopy už v staroveku? [Vysoký tlak, ktorý zničí ponorku, cca 1000x atmosferický.]
* Ako je možné, že niektoré ryby žijú až do hĺbky 8000 m, keď človek zvládne len 200 m a tuniaky cca 1000 m? [Hlbinné ryby nemajú plávací mechúr, miesto toho používajú rôzne tukové a želatínové štruktúry. Čokoľvek naplnené plynom by vysoký tlak vody rozdrvil, napr. ľudské pľúca a plávací mechúr tuniakov.]
* Ako vedia ponorky dosiahnuť, že ich voda ani nevytláča k hladine, ani neťahá ku dnu? [Zmenou hustoty. Do balastných nádrží vpustia vodu, čím sa vzduch, ktorý tam bol pôvodne, stlačí a ponorke pri nezmenenom celkovom objeme stúpne hmotnosť, čiže vzrastie hustota a môže sa ponoriť aj bez ďalšieho použitia motora. Naopak, keď stlačeným vzduchom vytlačia vodu von, hustota zase klesne a ponorka začne stúpať k hladine. [Video.](https://youtu.be/xbaNe48j3KE?t=27)]


