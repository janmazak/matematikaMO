# Fyzika --- experimenty s tlakom vzduchu a vody

### Príprava experimentov

Závisí od počtu účastníkov, povedzme že cca 10.

Materiál:
* Suchá plastová fľaša cca 1.5 l, 1-2 ks --- E1.
* Priehľadná plastová striekačka cca 5-20 ml, 10 ks --- E2, E3, E4, E6.
* Vedro či hrniec s čistou vodou cca izbovej teploty, naplnené do 2/3, 2 ks --- E3, E4, E7.
* Papierové štvorčeky, ktorými možno s rezervou prekryť veľký otvor na striekačke, 10 ks --- E4.
* Plastová fľaša plná vody (s maličkou bublinkou) a rovnaká fľaša naplnená vzduchom, po 2-3 ks --- E5.
* Duša na bicykel, kompatibilná hustilka, po 2-3 ks (môže byť celý bicykel) --- E6.
* Plastový pohárik, 2 ks --- E7, E10.
* Plastová fľaša s vrchnákom, lievik na jej naplnenie --- E8, E9.
* Nástroje na robenie dierok do plastovej fľaše (klinec, vrták, rôzne priemery) --- E8, E9.
* Kuchynská váha, kus kovu (napr. masívna lyžica, kladivo, sekáč), drevená palička alebo vzduchom naplnená striekačka --- E10.

### Vedecká metóda

_Poznámka_ (vhodné zaradiť po E3): Čo vieme dokázať experimentom? Nič. Na rozdiel od matematiky, kde robíme nespochybniteľné dôkazy, experimenty slúžia na *vyvracanie* teórií. Pre daný experiment máme hocikoľko iných vysvetlení. Skúsme napr. hľadať alternatívne vysvetlenia toho, že vzduch v striekačke nemožno úplne stlačiť, a čím ďalej, tým ťažšie sa stláča. Pre každé z nich navrhnime experiment alebo postup, ktorý toto vysvetlenie spochybní:
* V striekačke je neviditeľná pružina.
* Priemer striekačky sa nenápadne zužuje, preto je čím ďalej, tým ťažšie tlačiť piest. [Premeriame, vyrobíme inú starostlivejšie.]
* Pri vývode striekačky je niečo, čo piest odpudzuje (napr. na princípe magnetizmu). [Skúsime iné materiály, rôzne pre piest a striekačku.]
* Gravitácia či iná vonkajšia sila bráni pohybu piestu. [Zmeníme polohu striekačky, zopakujeme experiment v beztiažovom stave.]
* Striekačka má netesnosti, niečo niekde uniká či naopak vchádza. [Experimentujeme vo vákuu, prípadne v kontrolovanom prostredí, kde vieme detegovať úniky.]
* Medzi piestom a striekačkou rastie odpor, napr. kvôli tomu, že sa pri pohybe piest zahrieva. [Znížime trenie mazivom.]
* Pri pohybe piestu dochádza k chemickej reakcii (napr. tam žiaden plyn nebol, ale vznikol pri šúchaní piesta o stenu striekačky).

Podobne funguje aj matematická štatistika: hypotézy _zamietame_, nie potvrdzujeme.
Sú dva možné výstupy štatistického spracovania zozbieraných dát: _reject_, _failed to reject_. Nikdy nie _confirm_.

_Vedecká metóda_ spoznávania sveta prebieha vo fyzike zhruba takto:
1. Pozorovanie: niečo zaujímavé si všimneme.
2. Formulácia otázky: ďalšími pozorovaniami (v prirodzenom či umelom prostredí) sa snažíme spresniť otázku, napr. izolujeme faktory, ktoré majú či nemajú vplyv na pozorovaný jav.
3. Hypotéza: vytvoríme falzifikovateľné vysvetlenie či predpoveď.
4. Experimenty: navrhneme experimenty, ktoré môžu spochybniť hypotézu.
5. Teória: ak niečo dlho napriek snahe nevieme spochybniť, prijmeme to ako možné vysvetlenie javu.
Po desaťročiach až storočiach sa z toho stane "fyzikálny zákon" (a zároveň priebežne zisťujeme jeho obmedzenia, napr. Newtonova mechanika nefunguje pri rýchlostiach blízkych rýchlosti svetla).

Uvedené experimenty slúžia na ilustráciu diskutovaných javov, nemôžu však byť ich dôkazom. Ani v prípade, že sú replikovateľné (zakaždým dopadnú rovnako, bez ohľadu na čas či miesto prevedenia). Niektoré veci navonok môžu vyzerať, že rozumieme, čo sa deje, a pritom vôbec nie. Napr. možno vieme vysvetliť experimenty uvedené nižšie. Domorodci v Oceánii pozorujúci pristávajúce lietadlá, ktoré vozili užitočné veci, tak vytvorili [cargo cult](https://calteches.library.caltech.edu/51/2/CargoCult.htm) --- majú pristávaciu dráhu, pozdĺž nej ohne, chlapíka s drevenými slúchadlami a paličkami ako anténkami --- len tie lietadlá akosi nechodia. Preto pri teóriách a vysvetleniach hľadáme predikcie (zovšeobecnenia), ktoré následne možno falzifikovať, a čím viac predikcií, ktoré sa nám falzifikovať nedarí, tým dôveryhodnejšia je teória (vysvetlenie).

Mnohé javy sa zdajú jednoduché, ale doteraz im úplne nerozumejú neraz ani najlepší vedci, a ľudské pochopenie sa postupne prehlbuje. Príklady javov ťažkých na vysvetlenie:
* šmykľavosť ľadu,
* vznik dúhy či meniaca sa farba oblohy,
* prečo letí lietadlo (aj otočené naopak),
* prečo bzučia drôty vysokého napätia,
* prečo je tenký plátok zlata pri pohľade proti svetlu práve zelený.

Budeme preto akceptovať, že podané vysvetlenia majú istú mieru nedokonalosti a neplatia za každých okolností (občas tieto okrajové prípady spomenieme; to už je lepšie než bežné učebnice, ktoré o sebe tvrdia, že "poučky" v nich sú na 100% správne či úplné).

### Experimenty

Poslucháčov treba vyzvať, aby sa v debate okolo experimentov nebáli hovoriť aj zdanlivo hlúpe myšlienky.
Pokrok nenastáva opakovaním známych vecí, ale rozvíjaním šibnutých nápadov (z ktorých sa malá časť ukáže _groundbreaking_).

**E1.**
Do suchej plastovej fľaše nadýchame teplý vlhký vzduch (alebo nad hrncom naberieme paru) a vyložíme ju na minútu von do chladného vzduchu, prípadne vložíme do ľadovej vody.
* Fľaša sa scvrkne. [Pri fixnom tlaku (atmosférický) sa pri poklese teploty musí zmenšiť objem.]
* Fľaša sa z vnútornej strany zarosí. [Studený vzduch nemá kapacitu absorbovať toľko vlhkosti, preto sa pri ochladení časť vyzráža. Demonštrovať to možno tiež otvorením okna v zime (zarosí sa), podobne kapacita vody absorbovať soľ či cukor závisí teploty (teplejšia viac, pri ochladení sa vyzráža rozpustená látka z roztoku).]

**E2.**
Plastovú priehľadnú striekačku s piestom naplníme do polovice vzduchom a zapcháme prstom otvor. Tlačíme a ťaháme piest.
* Piest možno zatlačiť, ale nie úplne: hoci vzduch nevidno, stlačeniu sa bráni; pri zmenšovaní objemu stúpa tlak.
* Zatlačme piest úplne a zapchajme otvor. Piest možno povytiahnuť, ale čím viac ho vytiahneme, tým ťažšie to ide.
Ak piest pustíme, rýchlo sa vráti do pôvodnej polohy.
[Vzduch je aj vnútri, aj vonku, tlačí tak na piest z oboch strán. Podľa toho, kde je tlak väčší, sa piest posúva.]

**E3.**
Zopakujeme E2 so striekačkou naplnenou vodou.
* Piest sa ani nepohne.
[Kvapaliny sú na rozdiel od plynov nestlačiteľné a teda aj neroztiahnuteľné.]

**E4.**
Striekačku bez piesta otočíme vývodom nadol, zapcháme ho prstom a naplníme úplne vodou.
Navrch položíme kus papiera tak, aby prekryl celý otvor a trocha trčal naokolo.
Čo sa stane, keď striekačku otočíme? A čo ak uvoľníme vývod? Fungovalo by to bez papiera?
* Nič, až kým sa papier nerozmočí. Po uvoľnení vývodu však voda hneď vytečie.
[Atmosférický tlak pôsobiaci na papier bráni vode vytiecť. Bez papiera však voda vytečie (hladina neudrží tvar).]

**E5.**
V jednej ruke držíme plastovú fľašu naplnenú vzduchom, v druhej vodou. Obe fľaše rovnako silno stlačíme. 
Zvyčajne pri napĺňaní vodou vznikne malá bublinka, pozorujeme ju a veľmi silno stlačíme fľašu.
* Voda je nestlačiteľná, fľaša s vodou tak nanajvýš mierne zmení tvar. Fľaša so vzduchom je čiastočne stlačiteľná. Bublinka sa zmenší.

**E6.**
Blízko vývodu striekačky plnej vzduchu položí dobrovoľník prst. Niekto iný (silný dospelý) zapchá prstom vývod a prudko stlačí piest.
Zmení sa teplota striekačky? Ako? Vezmeme hustilku a fúkame koleso na bicykli.
Ako sa zmení teplota hustilky (najlepšie kovové časti blízko vývodu)?
Vypustíme z kolesa bicykla vzduch. Ako sa zmení teplota ventilu?
* Pri hustení sa pumpa zohreje, podobne striekačka pri stlačení (ale efekt pri striekačke je slabo pozorovateľný). Naopak ventil sa pri vypustení vzduchu ochladí.
[Prudké rozpínanie plyn ochladzuje, prudké stláčanie zahrieva.]

**E7.**
Naplníme vedro vodou, ponoríme plastový pohár a vypustíme z neho vzduch. Pohár obrátime hore dnom a nadvihneme (aby spodný okraj zostal ponorený). Vytečie z neho voda?
* Voda nevytečie. [Nedovolí jej to atmosférický tlak. Na vodu v pohári pôsobia dve sily: gravitačná, smerom nadol, a sila smerom nahor vyvolaná atmosférickým tlakom na hladinu kvapaliny, ktorý sa prenáša do každého bodu kvapaliny vďaka nestlačiteľnosti. Čím vyšší pohár, tým väčšia gravitačná sila.]

**E8.**
Zboku plastovej fľaše, blízko ku spodku, spravíme dierku, a naplníme fľašu vodou. Ak nemá vrchnák, voda vyteká. Čo sa stane po zavretí fľaše? A čo by sa stalo, keby diera bola veľmi malá alebo veľmi veľká?
* Primalou dierkou voda nebude vytekať vôbec kvôli povrchovému napätiu.
* Priveľkou vojde dnu vzduch, čiže sa to bude správať ako pri otvorenom vrchnáku a voda nad dierkou vytečie (mení sa rýchlosť vytekania?).
* Ak máme otvor vhodnej veľkosti, pri zavretej fľaši zabráni vode vytekať atmosférický tlak.
[Voda prestane vytekať v momente, keď sa tlak vodného stĺpca nad dierkou + vzduchu vo fľaši nad vodou vyrovná vonkajšiemu atmosférickému.
Ideálne by bolo mať miesto dierky jednosmerný ventil umožňujúci výtok vody.]

**E9.**
Zboku spravíme zdola nahor do plastovej fľaše zhruba 4 rovnaké dierky, zapcháme ich prstami a fľašu naplníme vodou. Potom dierky odkryjeme.
* Voda z dierok strieka rôzne ďaleko, tým ďalej, čím nižšia dierka. [Tlak vody s otvorenou hladinou (hydrostatický) je vyšší naspodku, lebo ten tlak vytvára voda nad dierkou + gravitácia Zeme + atmosférický tlak (opäť vzduch plus gravitácia).]

**E10.**
Na kuchynskú váhu postavíme pohár do 2/3 naplnený vodou a do vody postupne (jednotlivo, osobitne) ponoríme najprv prst, potom kovový predmet, potom drevenú paličku či striekačku naplnenú vzduchom (vložený predmet pevne držíme v ruke, ktorou nehýbeme). Zmení sa číslo na váhe?
* Hmotnosť, ktorú váha ukazuje, vždy stúpne (nezáleží teda na tom, či daný predmet na vode pláva alebo by sa ponoril, keby sme ho nedržali). Cítime, že vložený predmet je vytláčaný smerom nahor (ak je dostatočne veľký).
[Voda nadľahčuje všetky predmety, niektoré vďaka tomu plávajú na hladine, iné klesnú ku dnu, lebo gravitácia na nich pôsobí oveľa viac ako nadnášanie vodou (na vysvetlenie vztlakovej sily viď doplňujúcu otázku nižšie). Keď však voda pôsobí silou na prst, musí aj prst pôsobiť presne opačnou silou na vodu. A tá cez pohár prenesie toto pôsobenie na váhu (váha ukazuje vlastne súčet gravitačnej sily pôsobiacej na pohár a vodu a sily, ktorou pôsobí naša ruka proti vztlakovej sile vody pôsobiacej na daný predmet). Všimnite si, že v pohári stúpne ponorením predmetu hladina, to však nemá vplyv na hmotnosť vody.]

